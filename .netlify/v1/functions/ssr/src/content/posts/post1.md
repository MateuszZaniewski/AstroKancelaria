---
slug: "post1"
title: "Uprowadzenie dziecka za granicę a Konwencja Haska"
date: "2024-09-10"
category: "Prawo cywilne"
source: "/blog1.webp"
bigsource: "/blog1big.svg"
---

Czym jest Konwencja haska ?
Konwencja dotycząca cywilnych aspektów uprowadzenia dziecka za granicę, sporządzona w Hadze
dnia 25 października 1980 r. jest międzynarodowym porozumieniem, którego celem jest
przeciwdziałanie negatywnym skutkom uprowadzania lub zatrzymywania dziecka za granicą.
Bezprawne uprowadzenie a bezprawne zatrzymanie

## Szczegóły:

Bezprawne uprowadzenie polega na transgranicznym przemieszczeniu dziecka z kraju, w którym
ma ono stały pobyt do innego państwa bez zgody osoby, instytucji lub organizacji, której
przysługuje prawo do opieki nad dzieckiem.
Natomiast bezprawnym zatrzymaniem w rozumieniu Konwencji haskiej jest sytuacja, w której do
transgranicznego przemieszczenia dziecka do kraju, w którym nie ma ono stałego miejsca pobytu
doszło bez naruszania prawa do opieki np. na skutek uprzedniego porozumienia rodziców, po czym
dziecko zostaje tam zatrzymane po upływie wcześniej uzgodnionego lub ustalonego czasu pobytu.
Koniecznym jest, aby oba państwa - zarówno państwo, w którym dziecko miało miejsce stałego
pobytu jak również państwo, do którego zostało przemieszczone - były stronami Konwencji haskiej.
Nakazania powrotu do kraju stałego miejsca pobytu dziecka można domagać się, gdy nie ukończyło
ono jeszcze 16. roku życia.
Zasadniczym celem Konwencji jest ochrona dzieci przed szkodliwymi skutkami wynikającymi
z bezprawnego uprowadzenia lub zatrzymania. Podstawową zasadą, na której opiera się Konwencja
haską, jest przede wszystkim ochrona interesu dziecka.
Zgodnie z art. 3 lit a) Konwencji uprowadzenie lub zatrzymanie dziecka będzie uznane za
bezprawne, jeżeli nastąpiło naruszenie prawa do opieki przyznanego określonej osobie, instytucji
lub innej organizacji, wykonywanego wspólnie lub indywidualnie, na mocy ustawodawstwa
państwa, w którym dziecko miało miejsce stałego pobytu bezpośrednio przed uprowadzeniem lub
zatrzymaniem.
W jakich przypadkach może dojść do odmowy wydania dziecka ?
Konwencja przewiduje, że w pewnych okolicznościach powrót dziecka jest niewskazany pomimo
tego, że nastąpiło jego bezprawne uprowadzenie lub zatrzymanie. Konwencja haska przewiduje
kilka wyjątków od ogólnej reguły wynikającej z art. 12 ust 1, które stanowią podstawę do odmowy
wydania dziecka. Wyjątki te to:
upływ czasu i przystosowanie się dziecka &lt;art. 12 ust. 2&gt; - jeżeli od chwili bezprawnego
uprowadzenia bądź zatrzymania dziecka w rozumieniu art. 3 Konwencji upłynął rok a zostało
ustalone, że dziecko przystosowało się już do swego nowego środowiska;

uzasadnione przypuszczenie, że dziecko zostało zabrane do innego państwa &lt;art. 12 ust 3&gt; -
w takim wypadku władza sądowa lub administracyjna może zawiesić postępowanie bądź oddalić
wniosek o wydanie dziecka;
warunki stosowania Konwencji &lt;art. 13 zd. 1 lit. a)&gt; - jeżeli zostanie wykazane, że osoba,
instytucja lub organizacja opiekująca się dzieckiem faktycznie nie wykonywała prawa do opieki w
czasie uprowadzenia lub zatrzymania albo zgodziła się lub później wyraziła zgodę na uprowadzenie
lub zatrzymanie;
poważne ryzyko szkody w przypadku powrotu dziecka do państwa stałego pobytu &lt;art. 13 zd. 1 lit.
b)&gt; - rozróżnia się tu :
szkodę fizyczną;
szkodę psychiczną;
postawienie dziecka w sytuacji nie do zniesienia.
Każdy rodzaj ryzyka może być podnoszony niezależnie. Aby skutecznie powołać się na ten wyjątek
należy wykazać, że po powrocie, w dającej się przewidzieć przyszłości, dziecko spotka się
z realnym ryzykiem o takim poziomie natężenia, że można określić je mianem poważnego. Może to
być np. powtarzająca się przemoc względem dziecka; sytuacje, w których dziecko będzie
świadkiem przemocy wobec rodzica albo okoliczności, na skutek których dobro dziecka zostanie
zagrożone poprzez postawienie go w niekorzystnej sytuacji.
sprzeciw dziecka, które osiągnęło wiek i stopień dojrzałości, przy którym właściwe jest
uwzględnienie jego opinii &lt;art. 13 ust 2&gt; - brak jest legalnej definicji „stopnia dojrzałości” dziecka
natomiast Sąd w celu ustalenia tej kwestii może posiłkować się opinią biegłego
psychologa lub zespołu biegłych z OZSS;
ochrona fundamentalnych praw człowieka &lt;art. 20&gt;- np. warunki panujące w kraju miejsca stałego
pobytu dziecka są na tyle krytyczne, że utrudnią funkcjonowanie dziecka w stopniu niemożliwym
do zniesienia.
Podkreślenia ponadto wymaga, że przepisy Konwencji haskiej szczególny nacisk kładą na szybkość
postępowania aby niekorzystne dla dziecka skutki takiego uprowadzenia bądź zatrzymania zostały
ograniczone do absolutnego minimum.
Gdzie złożyć wniosek ?
Z tego też względu, w przypadku stwierdzenia, że doszło do bezprawnego uprowadzenia bądź
bezprawnego zatrzymania dziecka przez drugiego z rodziców, wniosek o nakazanie powrotu należy
złożyć niezwłocznie do polskiego organu centralnego (Ministerstwo Sprawiedliwości),
zagranicznego organu centralnego lub bezpośrednio do sądu miejsca uprowadzenia dziecka.
W Polsce postępowanie w trybie Konwencji haskiej toczy się przed wybranymi sądami
okręgowymi. Apelację od postanowienia sądu okręgowego oddalającego wniosek bądź
nakazującego zapewnienie powrotu dziecka rozpoznaje Sąd Apelacyjny w Warszawie.
