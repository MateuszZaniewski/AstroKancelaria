---
title: "Alimenty na dziecko - czym są, jaka jest ich wysokość i do kiedy je płacić?"
slug: "post3"
source: "/blog3.webp"
bigsource: "blog3big.svg"
date: "15/10/2024"
category: "Prawo rodzinne"
---

Alimentów na rzecz dziecka można dochodzić zarówno w pozwie o rozwód jak też w oddzielnym
powództwie. W przypadku, gdy dziecko jest małoletnie, w jego imieniu z pozwem przeciwko
drugiemu rodzicowi występuje przedstawiciel ustawowy.

## Szczegóły:

Alimenty to środki utrzymania, które mogą przybrać formę pieniężną (określona kwota wypłacana
co miesiąc na rzecz dziecka) lub w całości bądź części polegać na dokładaniu osobistych starań
o wychowanie dziecka (opieka nad małoletnim).
Obowiązek alimentacyjny rodziców
Zgodnie z art. 133 § 1 kro rodzice obowiązani są do świadczeń alimentacyjnych względem dziecka,
które nie jest jeszcze w stanie utrzymać się samodzielnie, chyba że dochody z majątku dziecka
wystarczają na pokrycie kosztów jego utrzymania i wychowania.
Nie ma zatem odgórnie określonej granicy wieku, do której rodzic zobowiązany będzie łożyć
alimenty na dziecko. Obowiązek ten może istnieć nawet w przypadku osiągnięcia przez dziecko
pełnoletności jeżeli z okoliczności konkretnej sprawy wynika, iż uprawniony obiektywnie nie jest
jeszcze w stanie samodzielnie się utrzymać.
Wysokość alimentów na dziecko - zależność zakresu świadczeń
Wskazać należy, że w świetle art. 135 § 1 kro zakres świadczeń alimentacyjnych zależy od
usprawiedliwionych potrzeb uprawnionego oraz od zarobkowych i majątkowych możliwości
zobowiązanego.
„Przez usprawiedliwione potrzeby uprawnionego rozumieć należy potrzeby, których zaspokojenie
zapewni mu - odpowiedni do jego wieku i uzdolnień - prawidłowy rozwój fizyczny i duchowy.
Możliwości zarobkowe i majątkowe zobowiązanego określają zarobki i dochody, jakie uzyskiwałby
przy pełnym wykorzystaniu swych sił fizycznych i zdolności umysłowych, nie zaś rzeczywiste zarobki
i dochody. Dzieci mają prawo do równej z rodzicami stopy życiowej, niezależnie od tego, czy żyją
z nimi wspólnie, czy też oddzielnie” - uchwała Sądu Najwyższego z dnia 16 grudnia 1987 r., sygn.
III CZP 91/86.
Natomiast zarobkowe i majątkowe możliwości zobowiązanego nie mogą być utożsamiane jedynie
z faktycznie osiąganymi zarobkami. Sąd Najwyższy przyjął, że przez ustawowe określenie
„możliwości zarobkowe i majątkowe” należy rozumieć nie tylko zarobki i dochody rzeczywiście
uzyskiwane ze swojego majątku, lecz te zarobki i dochody, które osoba zobowiązana może
i powinna uzyskiwać przy dołożeniu należytej staranności i przestrzeganiu zasad prawidłowej
gospodarki oraz stosownie do swoich sił umysłowych i fizycznych.

Alimenty a usprawiedliwione i bieżące potrzeby
Podkreślenia wymaga, że alimenty mają zabezpieczać bieżące potrzeby dziecka nie zaś wydatki
przyszłe i niepewne, które hipotetycznie mogłyby zaistnieć w przyszłości. Z uwagi na powyższe, do
obowiązku alimentacyjnego nie można zaliczyć gromadzenia środków finansowych w celu
umożliwienia dziecku zakupu mieszkania w przyszłości (por. Uchwała Sądu Najwyższego z dnia 10
maja 1977 r., sygn. III CZP26/77).
Z ugruntowanego orzecznictwa Sądu Najwyższego wynika, że przez usprawiedliwione potrzeby
należy rozumieć:
potrzeby fizyczne - zapewnienie dziecku odpowiednich warunków mieszkaniowych, odzieży i
obuwia adekwatnych do wieku oraz pory roku, środków higieny, kosmetyków i leków;
potrzeby edukacyjne - zapewnienie dziecku dostępu do edukacji, zakup niezbędnych podręczników
i wyprawki szkolnej, koszty dojazdów do szkoły;
potrzeby duchowe i kulturowe - wyjścia do kina/ muzeum/ teatru, zakup książek odpowiednich do
wieku, wydatki związane z realizacją hobby dziecka i jego zainteresowań w tym również koszty
utrzymania zwierzątka dziecka;
potrzeby wypoczynku i rozrywki - zapewnienie dziecku formy wypoczynku, adekwatnych do wieku
zabawek i książek.
Alimenty a zasada równej stopy życiowej
Alimenty nie mogą zabezpieczać jedynie minimum egzystencji ale nie mogą też prowadzić do
zbytku. Sądy ustalając wysokość alimentów kierują się tzw. zasadą równej stopy życiowej. Oznacza
to, że rodzice powinni zapewnić dzieciom warunki odpowiadające tym, w jakich sami żyją,
niezależnie od tego czy zamieszkują wraz z dziećmi czy oddzielnie.
Zabezpieczenie roszczeń alimentacyjnych w toku sprawy
W pozwie o alimenty lub w odrębnym piśmie w toku sprawy można złożyć wniosek o udzielenie
zabezpieczenia roszczeń alimentacyjnych na czas trwania postępowania.
Zmiana wysokości ustalonych alimentów
Zgodnie z art. 138 kro w razie zmiany stosunków można żądać zmiany orzeczenia lub umowy
dotyczącej obowiązku alimentacyjnego. Musi być to jednak zmiana istotna. Modyfikacja
prawomocnego orzeczenia sądu może polegać na obniżeniu alimentów jak też ich podwyższeniu.
Wszystko uzależnione jest od okoliczności faktycznych danej sprawy. Zmiana ta może wystąpić
zarówno po stronie uprawnionego jak i zobowiązanego. W przypadku uprawnionego,
uzasadnieniem dla podwyższenia alimentów, może być zwiększenie się wydatków na dziecko
wobec np. zmiany szkoły, pojawienia się zajęć dodatkowych czy nowych wydatków na leczenie.
W przypadku zobowiązanego do alimentacji, argumentacją za obniżeniem alimentów może być
np. choroba czy niepełnosprawność a w konsekwencji, ograniczone możliwości majątkowe
i zarobkowe.

O czym rodzic zobowiązany do alimentacji często zapomina ?
Często zdarza się, że wraz z zakończeniem przez pełnoletnie już dziecko edukacji, rodzic
zobowiązany do alimentacji przestaje łożyć alimenty. Należy jednak pamiętać o tym, że obowiązek
alimentacyjny nie wygasa automatycznie. W celu uchronienia się przed możliwą egzekucją
zaległych świadczeń należy wystąpić do sądu z pozwem o ustalenie ustania obowiązku
alimentacyjnego.
